[
    {
        "heading1": "ام جی 4 برقی برای اولین بار با باتری های نیمه جامد معرفی شد",
        "heading2": null,
        "content": "0 ارسال شده توسط: علیرضا قادرمیهنی  12 تیر 1404 ساعت 15:01\nچشم بادامی‌ها از هاچ بک برقی ام جی 4 با باتری های نیمه جامد رونمایی کردند. این اولین باری است که یک خودرو الکتریکی مجهز به این باتری می‌شود.\nام‌ جی نسل جدید و به روزرسانی شده خودرو برقی MG4 را با شگفتانه‌های جدید برای بازار چین رونمایی کرده است. عرضه داخلی این خودرو برای 16 شهریور برنامه‌‌ریزی شده و پیش‌ فروش آن از 14 مرداد ماه آغاز خواهد شد. این هاچ‌ بک بهبودیافته بخشی از برنامه گسترده‌تر شرکت سایک موتور برای گسترش ناوگان برقی و جبرانی برای پوشش ضعف‌های ام جی 4 برقی است.",
        "link": "https://gadgetnews.net/1006102/mg4-electric-introduced-for-first-time-with-semi-solid-batteries/"
    },
    {
        "heading1": "ام جی 4 برقی برای اولین بار با باتری های نیمه جامد معرفی شد",
        "heading2": "ام جی 4 برقی با باتری های نیمه جامد معرفی شد",
        "content": "هاچ بک جدید ام جی از نظر ابعاد بزرگ‌تر از قبل شده و حالا 4395 میلی‌ متر طول، 1842 میلی‌ متر عرض و 1551 میلی‌ متر ارتفاع دارد. همچنین فاصله محوری آن به 2750 میلی‌ متر می‌رسد. این خودرو از یک موتور مغناطیس دائمی با توان 120 کیلووات بهره می‌برد که در محور عقب آن نصب شده و بسته باتری لیتیوم-آهن-فسفات (LFP) آن توسط شرکت Rept Battery Energy تأمین خواهد شد. حداکثر سرعت خودرو 160 کیلومتر بر ساعت اعلام شده و ظرفیت باتری و میزان برد حرکتی آن هنوز اعلام نشده‌اند.\nبه گزارش Auto home، چن کوئی، مدیر برند MG، اشاره کرده که ممکن است نسل جدید این هاچ بک از نخستین خودروهایی باشد که به‌ صورت استاندارد به باتری نیمه‌ جامد مجهز می‌شود. نسخه به‌روزرسانی‌ شده ام جی 4 دارای یک سیستم کابین پیشرفته است که با همکاری شرکت اوپو توسعه یافته. علاوه بر این، رابط کاربری جدید داخل خودرو از بازتاب تصویر تلفن همراه، فرمان‌های صوتی و ناوبری مبتنی بر حرکات دست پشتیبانی می‌کند و هدف آن ایجاد تعامل میان دستگاه‌های اوپو، هوآوی و اپل است. MG اعلام کرده که این سیستم نیاز به دانلود یا به‌روزرسانی برنامه‌ها به‌صورت مستقیم روی خودرو را از بین می‌برد.\nطراحی ظاهری\nبه‌روزرسانی‌های طراحی شامل جلوپنجره بسته، چراغ‌های عقب به سبک پیکان و نوار چراغ عقب تمام عرض است. دستگیره‌های درب سنتی و رینگ‌های آلیاژی 17 اینچی همچنان حفظ شده‌اند و محل درگاه شارژ نیز در گلگیر جلوی سمت چپ باقی مانده است. این خودرو همچنان روی پلتفرم نبولا EV شرکت سایک سوار می‌شود.\nمیزان فروش ام جی 4 و برنامه‌های آینده\nاگرچه فروش نسخه قبلی MG4 در چین پایین بوده – تنها 13 دستگاه در فوریه 2025 فروخته شده – این خودرو در بازارهای خارجی عملکرد خوبی داشته است. در سه ماهه اول سال جاری، شرکت ام جی موتور اروپا 78505 دستگاه خودرو جدید ثبت کرده که نشان‌ دهنده افزایش 33.5 درصدی نسبت به سال قبل بوده و MG4 EV نقش کلیدی در این رشد و پیشرفت ایفا کرده است. تنها در بریتانیا، MG در سه ماهه اول سال 2025، 24641 خودرو ثبت کرده که 6.5 درصد افزایش نسبت به سال گذشته دارد و MG4 از زمان عرضه‌اش بیش از 40 هزار دستگاه فروش داشته است.\nکمپانی ام‌ جی برنامه دارد طی دو سال آینده، 13 مدل برقی جدید را به‌ صورت جهانی عرضه کند که این طرح با سرمایه‌گذاری تقریبا 100 میلیارد یوآن (حدود 14 میلیارد دلار آمریکا) حمایت می‌شود. MG4 در این توسعه نقش مرکزی خواهد داشت، به‌ خصوص اینکه در اروپا، هند و آسیای جنوب شرقی، خودروهای برقی جمع‌وجور همچنان در حال محبوب شدن هستند.",
        "link": "https://gadgetnews.net/1006102/mg4-electric-introduced-for-first-time-with-semi-solid-batteries/"
    }
]